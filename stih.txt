This is not readble on the site.

Ти си аромат. И нежност.
Кратък жест. Акорд за песен.
Вечност…Изповед…Море…
Сън за щастие. Очи-магия…
Вятър...Изгрев...Светлина...
Ти си утре. Капчица роса.
Стих. Целувка. Грях. Усмивка.
Летен дъжд. Дъга. Звезда.
Моя обич, моя душа!

ТЯ Е ВСИЧКО

Тя е всичко! Моя вселена,
галактика с нежни очи ...
Предсказана болка, стаена,
обича, целува, мълчи!
И страда, когато е слаба,
когато заспива сама.
Когато единствен е хляба,
а утрото вдишва тъма!
Тя е всичко! Слънчево цвете,
поезия, драма... живот!
Роял за щурчетата лете,
сънуван към щастие брод.
Усмивката сутрин с кафето,
дъгата след кален порой ...
Топола израсла в полето
да брани от бури и зной!
Тя е всичко! Друга не искам,
адреса отдавна го знам.
Букета отляво притискам,
стоя на вратата й ням ...

ТРЕПЕТНО

Прегръщах те неземно, непривично
и исках да те скрия вътре в мен.
Помислих те безумно, еретично,
а ти бе просто светлият ми ден.

Опивах се безкрайно, безвъзвратно
от извора на твоето сърце.
Отнасях те високо, непонятно -
в крила превърнах двете си ръце.

Целувах те неслучвано, омайно.
В дъха си вечен огън ти прелях.
Приемах те - най-светлата ми тайна.
Треперех те - най-нежния ми страх.


Големите момичета не плачат.
Те просто се прощават с любовта
в една безумно дълга вечер
и тихичко си тръгват сутринта.
Не вярват на измислици и думи.
Не вярват в приказки. Не вярват в чудеса.
Не вярват в падащи звезди и пълнолуния.
Не вярват в нищо вече. И така...
Големите момичета си тръгват.
Завинаги си тръгват, щом решат.
Дори да им е до полуда трудно,
големите момичета намират път.
Не вземат нищо. Нищичко не вземат.
Освен един огромен куфар със сълзи
и много, много, много време,
в което болката да отболи.
Не казват сбогом. Не създават драми.
Щом любовта им нищичко не значи,
те тръгват, непоглеждайки през рамо.
Големите момичета не плачат.

caribiana